## Συγγραφή της εισαγωγής της αναφοράς

* Η συγγραφή της εισαγωγής είναι μια χρήσιμη άσκηση που ξεκινάει από την πρώτη εβδομάδα και μπορεί να ενημερωθεί όσες φορές θέλετε μέχρι την αποστολή της τελικής αναφοράς. Επίσης, είναι μια σημαντική άσκηση γιατί:
>> Το κείμενο της εισαγωγής θα το μοιραστείτε στο τέλος της 1ης εβδομάδας στην συζήτηση έτσι ώστε να διευκολύνετε την δημιουργία ομάδων
>> Όλες οι ασκήσεις θα πρέπει να έχουν μια συνέπεια (στο πνεύμα ή/και στην κατεύθυνση) με το κείμενο της εισαγωγής

* Στο κείμενο της εισαγωγής δεν αρκεί να λέμε για τις γνώσεις-δεξιότητες που θέλουμε να αποκτήσουμε, αλλά θα πρέπει να έχουμε και μια προσωπική (ανθρωπιστική-κοινωνική) ανάγκη-κίνητρο (πέρα από την πληροφορική) για να θέσουμε στην υπηρεσία της αυτές τις γνώσεις και δεξιότητες.

* Ο προσδιορισμός και η γραπτή απωτύπωση αυτής της προσωπικής κατεύθυνσης στην εισαγωγή μπορεί να γίνει ιδανικά με την αναφορά σε κάποιο βιβλίο ή άλλο πνευματικό έργο πέρα από αυτά της πληροφορικής ως απλό εργαλείο.

* Για την άριστη βαθμολόγηση θα πρέπει να δώσετε τους δικούς σας ορισμούς για τα παρακάτω ερωτήματα, για τα οποία θα βρείτε ενδεικτικές απαντήσεις από κορυφαίους επιστήμονες του χώρου στα βίντεο κουίζ του μαθήματος:
>> Τι είναι ο άνθρωπος; Τι είναι ο υπολογιστής; Τι είναι η διάδραση ανθρώπου-υπολογιστή; Ποια είναι μια αναλογία για τον υπολογιστή πέρα από εργαλείο;

* Για παράδειγμα, κάποιος μπορεί να γράψει ότι θέλει να μάθει περισσότερα για την οργάνωση ομάδων λογισμικού στο γκιτχαμπ και την ανάπτυξη λογισμικού σε εναλλακτικό λειτουργικό και στην γραμμή εντολών. Πράγματι, το μάθημα καλύπτει αυτές τις δεξιότητες, αλλά αυτές δεν είναι ο σκοπός, αλλα το μέσο για να πετυχούμε κάποιον άλλο μεγαλύτερο στόχο. Ποιόν στόχο; [Ειδικά στην πληροφορική, είναι πολύ σημαντικό να έχετε ένα δικό σας προσωπικό έργο, πέρα από τις εργασίες που σας δίνουμε στην σχολή, έτσι ώστε οι γνώσεις και δεξιότητες που παίρνετε από τα μαθήματα να μπαίνουν στην υπηρεσία ενός προσωπικού έργου](http://paulgraham.com/own.html).

* Επιπλέον, οι γνώσεις-δεξιότητες που αναπτύσουμε με τις ασκήσεις (π.χ., προσθήκη περιεχομένου, γραμμή εντολών) θα πρέπει να είναι συμβατές με την ανάγκη και τους στόχους που περιγράφουμε στην εισαγωγή.

* Για παράδειγμα, κάποιος διαλέγει την εντολή κατεβάσματος αρχείου μουσικής, κάτι δημοφιλές στο παρελθόν, αλλά για την πραγματική κατανόηση θα πρέπει να γίνει και χρήση pipelines-scripts, τα οποία θα πρέπει να προσαρμοστούν σε μια ανάγκη, π.χ. κατέβασμα των δέκα πιο δημοφιλών τραγουδιών της εβδομάδας (γιατί, π.χ., ο στόχος είναι να βελτιώσουμε την εργασία ως μουσικός παραγωγός και dj). Το παράδειγμα αυτό είναι εντελώς ενδεικτικό και (κάνοντας μια αυτοκριτική) του λείπει το βάθος, αλλά τουλάχιστον δείχνει το σκεπτικό των ασκήσεων. 

* Το ίδιο ακριβώς ισχύει και για το συμμετοχικό περιεχόμενο, δλδ θα πρέπει η προσθήκη περιεχομένου να μην γίνεται τυχαία αλλά να ακολουθεί μια λογική και να είναι συμβατή με την ανάγκη που περιγράφετε στην εισαγωγή. Προφανώς, αν δεν περιγράφουμε καθόλου αυτήν την ανάγκη, βασικά επιλέγουμε να μην έχουμε καμία κατεύθυνση στις επιμέρους ασκήσεις, και τελικά μικρή κατανόηση του μαθήματος (και αντίστοιχα μικρό βαθμό).

* Όπως όλα τα παραδοτέα μπορείτε να βελτιώνετε την εισαγωγή καθώς αποκτάτε περισσότερες γνώσεις και δεξιότητες στο μάθημα. Μια δραστηριότητα που μπορεί να βοηθήσει σε μια καλύτερη εισαγωγή είναι η σε βάθος μελέτη του υλικού (δλδ, πέρα από τις αρχικές πηγές) σε βίντεο και κείμενο που παρουσιάζεται στα κουϊζ και στο βιβλίο του μαθήματος.

* Αν η εισαγωγή σας δεν έχει βελτιωθεί με μια προσωπική στόχευση μέχρι την ενδιάμεση παρουσίαση προόδου, τότε είναι πολύ πιθανό όλα τα σχετιζόμενα παραδοτέα να είναι ασύνδετα και η τελική αναφορά να μην έχει συνοχή, με ότι αυτό συνεπάγεται για την τελική βαθμολόγηση.
